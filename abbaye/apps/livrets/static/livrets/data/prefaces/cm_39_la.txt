Vere dignum et iustum est, æquum et salutáre, nos tibi, sancte Pater, semper et ubíque grátias ágere, et in hac celebratióne beátæ Vírginis Maríæ te débitis magnificáre præcóniis. Hæc est regína clemens, quæ misericórdiam tuam singuláriter expérta, omnes ad eam confugiéntes récipit, ac de tribulatióne clamántes exáudit. Hæc est mater misericórdiæ, ad preces filiórum semper inclináta, ut eis indulgéntiam obtíneat et véniam ímpetret peccatórum. Hæc est minístra pietátis, quæ Fílium tuum pro nobis indesinénter exórat, ut sua grátia nostram ditet paupertátem, sua virtúte nostram róboret infirmitátem. Per quem maiestátem tuam adórat exércitus Angelórum, ante conspéctum tuum in æternitáte lætántium. Cum quibus et nostras voces ut admítti iúbeas, deprecámur, sócia exsultatióne dicéntes~: